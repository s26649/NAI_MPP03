Útok na moskovské divadlo na Dubrovke predstavuje veľkú teroristickú akciu, ktorá sa odohrávala od 23. do 26. októbra 2002 v Moskve.[3] Asi 40 čečenských teroristov počas predstavenia muzikálu obsadilo budovu moskovského divadelného centra na Dubrovke a zobralo viac ako 700 divákov a účinkujúcich ako rukojemníkov.[3] Požadovali stiahnutie ruských okupačných vojsk z Čečenska a ukončenie druhej čečenskej vojny.[3] Závažná rukojemnícka kríza vyvrcholila operáciou ruských špeciálnych síl, pri ktorej ruské jednotky Specnaz dovnútra budovy napustili veľké množstvo aerosólu. Celkovo si zásah ruských jednotiek v moskovskom divadle vyžiadal smrť okolo 129 ľudí,[3] pričom väčšina z nich zomrela na následky otravy karfentanylom. Druh plynu nebol vtedy známy, predpokladalo sa však, že šlo o fentanyl[4] (ktorý pôsobí ako veľmi silné anestetikum). Podľa štúdiu publikovanej v roku 2012 šlo o zmes karfentanylu a remifentanylu.[2] Ruské jednotky použili karfentanyl, hoci v ruských nemocniciach nebol dostatok antidota naloxónu.[1]

Priebeh rukojemníckej krízy
Útok teroristov sa začal 23. októbra krátko po 21:00 miestneho času, keď pred budovou Divadelného centra na Meľnikovovej ulici v moskovskej mestskej časti Dubrovka pristavil autobus, v ktorom sa nachádzalo asi 40 maskovaných ozbrojencov. Strieľajúc do vzduchu teroristi vnikli do divadla, v ktorom práve prebiehalo druhé dejstvo vypredaného predstavenia muzikálu Nord-Ost. V panike počas prvých minút útoku sa niekoľkým desiatkam ľudí podarilo z budovy ujsť cez okná a únikové východy, ozbrojenci však napriek tomu zadržali viac ako 850 rukojemníkov, zhromaždili ich v hlavnej sále a po budove rozložili výbušniny.

Veliteľom ozbrojencov bol 22-ročný Movsar Barajev, synovec známeho čečenského povstaleckého veliteľa Arbi Barajeva (zabitého v júni 2001). Veľkú časť teroristov tvorili ženy, predovšetkým tzv. „čierne vdovy“, manželky zabitých čečenských povstalcov. Medzi nimi bola aj vdova po A. Barajevovi, Zura Barajevová. Teroristi predložili svoje požiadavky, ktoré zahrňovali ukončenie druhej čečenskej vojny, odchod ruských vojsk z Čečenska a uznanie jeho nezávislosti. Ruskej vláde dali týždňové ultimátom, po ktorom hrozili popravovaním rukojemníkov.

24. októbra po polnoci prepustili teroristi bez podmienok pár desiatok ľudí, išlo hlavne o malé deti, tehotné ženy a neruských občanov. Skoro ráno teroristi zabili mladú ženu, ktorá z nejasných príčin prenikla cez policajný kordón a vnikla do budovy. Večer toho istého dňa sa dvom rukojemníčkam podarilo z budovy ujsť, teroristi na ne strieľali z granátometu a jednu zranili. Začali sa priame vyjednávania s teroristami, ktorých sa na ich žiadosť zúčastnili známe verejné a politické osobnosti ako napr. Boris Nemcov, Grigorij Javlinskij, či Anna Politkovská. Do budovy boli tiež krátkodobo vpúšťaní aj novinári a lekári.

25. októbra bolo v priebehu dňa prepustených niekoľko ľudí, hlavne detí. Večer vnikol do budovy muž, ktorý sa domnieval, že medzi rukojemníkmi je jeho syn, teroristi ho zastrelili. Okolo polnoci došlo k incidentu, pri ktorom sa jeden rukojemník pravdepodobne pokúsil zo sály ujsť, teroristi na neho spustili streľbu, pri ktorej zasiahli dvoch ďalších rukojemníkov, jeden z nich zomrel. Utekajúceho muža chytili a popravili.